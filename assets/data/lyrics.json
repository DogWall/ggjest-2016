[
"Ὣς εἰπὼν ἐν χερσὶ τίθει, ὃ δὲ δέξατο χαίρων",
"Παῖδα φίλην· τοὶ δ’ ὦκα θεῷ ἱερὴν ἑκατόμϐην",
"Ἑξείης ἔστησαν ἐύ̈δμητον περὶ βωμόν,",
"Χερνίψαντο δ’ ἔπειτα καὶ οὐλοχύτας ἀνέλοντο",
"Τοῖσιν δὲ Χρύσης μεγάλ’ εὔχετο χεῖρας ἀνασχών·",
"Κλῦθί μευ ἀργυρότοξ’, ὃς Χρύσην ἀμφιϐέϐηκας",
"Κίλλαν τε ζαθέην Τενέδοιό τε ἶφι ἀνάσσεις·",
"Ἦ μὲν δή ποτ’ ἐμεῦ πάρος ἔκλυες εὐξαμένοιο,",
"Τίμησας μὲν ἐμέ, μέγα δ’ ἴψαο λαὸν Ἀχαιῶν·",
"Ἠδ’ ἔτι καὶ νῦν μοι τόδ’ ἐπικρήηνον ἐέλδωρ·",
"Ἤδη νῦν Δαναοῖσιν ἀεικέα λοιγὸν ἄμυνον",
"Αὐτὰρ ἐπεί ῥ’ εὔξαντο καὶ οὐλοχύτας προϐάλοντο,",
"Αὐέρυσαν μὲν πρῶτα καὶ ἔσφαξαν καὶ ἔδειραν,",
"Μηρούς τ’ ἐξέταμον κατά τε κνίσῃ ἐκάλυψαν",
"Δίπτυχα ποιήσαντες, ἐπ’ αὐτῶν δ’ ὠμοθέτησαν·",
"Καῖε δ’ ἐπὶ σχίζῃς ὁ γέρων, ἐπὶ δ’ αἴθοπα οἶνον",
"Λεῖϐε· νέοι δὲ παρ’ αὐτὸν ἔχον πεμπώϐολα χερσίν",
"Αὐτὰρ ἐπεὶ κατὰ μῆρε κάη καὶ σπλάγχνα πάσαντο,",
"Μίστυλλόν τ’ ἄρα τἆλλα καὶ ἀμφ’ ὀϐελοῖσιν ἔπειραν,",
"Ὤπτησάν τε περιφραδέως, ἐρύσαντό τε πάντα",
"Αὐτὰρ ἐπεὶ παύσαντο πόνου τετύκοντό τε δαῖτα",
"Δαίνυντ’, οὐδέ τι θυμὸς ἐδεύετο δαιτὸς ἐί̈σης",
"Αὐτὰρ ἐπεὶ πόσιος καὶ ἐδητύος ἐξ ἔρον ἕντο,",
"Κοῦροι μὲν κρητῆρας ἐπεστέψαντο ποτοῖο,",
"Νώμησαν δ’ ἄρα πᾶσιν ἐπαρξάμενοι δεπάεσσιν·",
"Οἳ δὲ πανημέριοι μολπῇ θεὸν ἱλάσκοντο",
"Καλὸν ἀείδοντες παιήονα κοῦροι Ἀχαιῶν",
"Μέλποντες ἑκάεργον· ὃ δὲ φρένα τέρπετ’ ἀκούων"
]